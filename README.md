# kidsair
Συνεργατικό αποθετήριο για το έργο "KID's A.I.R. (Artificial Intelligence Recycling)"

ΣΥΝΕΡΓΑΤΙΚΟ ΣΧΕΔΙΟ
ΤΙΤΛΟΣ ΕΡΓΟΥ:           KID's A.I.R. (Artificial Intelligence Recycling)

ΌΝΟΜΑ ΟΜΑΔΑΣ:           RePlay@School

ΣΥΜΜΕΤΕΧΟΥΝ:            3ο Νηπιαγωγείο Αργυρούπολης - 29ο Νηπιαγωγείο Σερρών - Νηπιαγωγείο Κεντριού - Νηπιαγωγείο Όσσας
 
ΘΕΜΑ:                   Κυκλική Οικονομία (Ανακύκλωση ή Επαναχρησιμοποίηση άδειων συσκευασιών)
 
ΣΤΟΧΟΙ:
Να ευαισθητοποιηθούν οι μαθητές για την ανακύκλωση και την επαναχρησιμοποίηση των άδειων συσκευασιών
Να εξοικειωθούν με έννοιες και διαδικασίες της τεχνητής νοημοσύνης και της μηχανικής μάθησης
Να πειραματιστούν με εργαλεία προγραμματισμού
Να κατανοήσουν ότι, πέρα από τη χρήση έτοιμων ψηφιακών εργαλείων, μπορούν και οι ίδιοι να δημιουργήσουν ψηφιακές λύσεις, αναπτύσσοντας παράλληλα δεξιότητες του 21ου αιώνα (4cs: δημιουργικότητα, επικοινωνία, συνεργασία, κριτική σκέψη)
 
ΥΛΙΚΑ (ΓΙΑ ΤΟ ΣΥΝΟΛΟ ΤΟΥ ΕΡΓΟΥ):
4 μακετόχαρτα πάχους 5 mm (ένα για κάθε σχολείο)
4 ρολά μαύρη ταινία συσκευασίας (ένα για κάθε σχολείο)
Ανακυκλώσιμα υλικά για την κατασκευή των αντικειμένων που κάθε ομάδα θα επιλέξει
4 πλακέτες micro: bit (μία για κάθε σχολείο)
4 ρομποτικές πλαρφόρμες maqueen (μία για κάθε σχολείο)
4 Maqueen Mechanic δομικά μεταλλικά υλικά μετατροπής οχήματος Maqueen (ένα για κάθε σχολείο)
4 ΑΙ κάμερες HUSKYLENS Pro (μία για κάθε σχολείο)
 
ΕΚΤΙΜΩΜΕΝΟ ΚΟΣΤΟΣ (Οι τιμές είναι από Διερευνητική Μάθηση και συμπεριλαμβάνουν ΦΠΑ):
Ο συνολικός προϋπολογισμός του έργου και για τα 4 σχολεία που θα συμμετέχουν σε αυτό είναι:
4 πλακέτες micro:bit x 25 € = 100 €
4 ρομποτικές πλατφόρμες maqueen x 65 € = 260 €
4 maqueen mechanic δομικά υλικά μετατροπής οχήματος x 65 € = 260 €
4 ΑΙ κάμερες Huskylens Pro x 74 € = 296 €
ΣΥΝΟΛΟ = 916 €

 
Α. ΣΥΝΤΟΜΗ ΠΕΡΙΓΡΑΦΗ                 
Στο πλαίσιο του προγράμματος με τίτλο «KID's A.I.R. (Artificial Intelligence Recycling», επιχειρείται ο συγκερασμός της μηχανικής μάθησης με λογισμικά ανοιχτού κώδικα και διατάξεις ρομποτικής. Πιο συγκεκριμένα, για τις ανάγκες του έργου, θα δημιουργηθεί ένα επιτραπέζιο παιχνίδι με βασικό «παίκτη» το ρομπότ Maqueen (λειτουργεί με πλακέτα micro:bit) με ενσωματωμένη την AI κάμερα Huskylens Pro. Παράλληλα θα δημιουργηθεί εφαρμογή για κινητά, με τη χρήση τού mit app inventor και το πρόσθετο μηχανικής μάθησης PersonalImageClassifier.
Στην πρώτη φάση, οι μαθητές θα εκπαιδεύσουν ένα μοντέλο μηχανικής μάθησης να κατηγοριοποιεί τις άδειες συσκευασίες σε χαρτί, αλουμίνιο, γυαλί και πλαστικό. Επίσης, θα δημιουργήσουν βίντεο με ιδέες αξιοποίησης των άδειων συσκευασιών. Τα βίντεο θα τα ενσωματώσουν (με τη βοήθεια των εκπαιδευτικών) σε μία εφαρμογή για κινητά τηλέφωνα, η οποία θα δίνει τη δυνατότητα στο χρήστη να φωτογραφίσει την συσκευασία, θα την κατατάσσει στην κατάλληλη κατηγορία και θα κατευθύνει τον ενδιαφερόμενο σε σελίδα με χρηστικές ή διακοσμητικές κατασκευές από το υλικό αυτό.
Στη δεύτερη φάση του έργου, οι μαθητές πρόκειται να εκπαιδεύσουν την ΑΙ κάμερα του ρομπότ, ώστε να αναγνωρίζει συσκευασίες προϊόντων και να τις κατηγοριοποιεί σε Χαρτί, Αλουμίνιο, Γυαλί και Πλαστικό. Στη συνέχεια, το ρομπότ maqueen θα τις οδηγεί στον κατάλληλο κάδο ανακύκλωσης. Επάνω όμως σε κάθε κάδο θα υπάρχει ένας QR κωδικός που θα κατευθύνει στην εφαρμογή που οι μαθητές δημιούργησαν στην προηγούμενη φάση, ώστε να τους δώσει ιδέες επανάχρησης πριν την οριστική ανακύκλωσή τους.
 
Β. ΑΝΑΛΥΣΗ ΔΙΔΑΚΤΙΚΟΥ ΣΕΝΑΡΙΟΥ
 
ΠΡΟΕΤΟΙΜΑΣΙΑ
Πριν την έναρξη υλοποίησης του εκπαιδευτικού σεναρίου, θα προηγηθούν δραστηριότητες εξοικείωσης των παιδιών με την τεχνητή νοημοσύνη και τη μηχανική μάθηση, ώστε να κατανοήσουν ποια δεδομένα τροφοδοτούν τους αλγόριθμους, ποια η σημασία του λάθους, καθώς και ποια ζητήματα ηθικής εγείρονται από τη χρήση της τεχνητής νοημοσύνης στην καθημερινότητά μας.
 
ΦΑΣΗ 1η: ΔΗΜΙΟΥΡΓΙΑ ΕΦΑΡΜΟΓΗΣ ΓΙΑ ΦΟΡΗΤΕΣ ΣΥΣΚΕΥΕΣ
1.1) Καταιγισμός ιδεών
Στην πρώτη φάση η εκπαιδευτικός, έχοντας συγκεντρώσει τις άδειες συσκευασίες από το δεκατιανό των παιδιών, τα ρωτάει αν θα ήταν χρήσιμες σε κάτι και με ποιο τρόπο θα μπορούσαν να τις αξιοποιήσουν. Οι απαντήσεις των παιδιών καταγράφονται με τη βοήθεια ενός λογισμικού εννοιολογικής χαρτογράφησης (π.χ. coggle.it).
 
1.2) Αναζήτηση ιδεών στο διαδίκτυο
Στη φάση αυτή, πρόκειται να υλοποιηθεί μία συνάντηση συνεργασίας των 4 σχολείων που συμμετέχουν, τα οποία – κατόπιν διαλογικής συζήτησης – αποφασίζουν το υλικό το οποίο θα αναλάβουν. Έτσι, καθένα από τα σχολεία επιλέγει μία από τις 4 κατηγορίες: α) χαρτί, β) αλουμίνιο, γ) γυαλί και δ) πλαστικό, για την οποία θα αναζητήσει πληροφορίες και θα αναπτύξει οπτικοακουστικό υλικό.
Έπειτα, η κάθε ομάδα, αξιοποιώντας τη φωνητική πληκτρολόγηση της google, αναζητά εικόνες από κατασκευές με το υλικό αυτό. Για παράδειγμα, στην κατηγορία «χαρτί», μπορεί να βρει εικόνες από ταΐστρες για πουλιά, μολυβοθήκες, κουτιά αποθήκευσης ειδών χειροτεχνίας κ.λπ. Οι μαθητές, έχοντας καταγράψει στον εννοιολογικό χάρτη τις δικές τους ιδέες και όσες βρήκαν στο ίντερνετ, καταλήγουν στις ιδέες τις οποίες τελικά θα υλοποιήσουν (ιδανικά 4 προτάσεις για κάθε υλικό).
 
1.3) Δημιουργία οπτικοακουστικού υλικού
Οι μαθητές χωρίζονται σε 4 ομάδες και καθεμία αναλαμβάνει να δημιουργήσει ένα βίντεο για μία από τις 4 κατασκευές. Συγκεντρώνουν τα απαραίτητα υλικά, χωρίζουν ρόλους (κάποια παιδάκια θα υλοποιήσουν την κατασκευή, κάποια θα αναλάβουν την ηχητική περιγραφή και κάποια τη βιντεοσκόπηση) και δημιουργούν βίντεο για την κατασκευή που ανέλαβαν.
 
1.4) Εκπαίδευση μοντέλου μηχανικής μάθησης
Αξιοποιώντας το πρόσθετο PersonalImageClassifier, οι μαθητές εκπαιδεύουν ένα μοντέλο μηχανικής μάθησης, ώστε να αναγνωρίζει και να κατηγοριοποιεί τις συσκευασίες σε 1) Χαρτί, 2) Αλουμίνιο, 3) Γυαλί και 4) Πλαστικό. Τα μοντέλα από όλα τα σχολεία, συγκεντρώνονται και ενοποιούνται σε ένα μεγάλο μοντέλο.
 
1.5) Δημιουργία εφαρμογή για φορητές συσκευές
Δεδομένης της δυσκολίας που το εγχείρημα ενέχει, μία εκπαιδευτικός αναλαμβάνει να συνδέσει τα βίντεο των μαθητών σε μία εφαρμογή για κινητά και να ενσωματώσει σε αυτή το μοντέλο μηχανικής μάθησης. Οι μαθητές ωστόσο, μπορούν να δημιουργήσουν τα γραφικά για την εφαρμογή αυτή, π.χ. το logo, τα backgrounds, τις λεπτομέρειες των βίντεο κ.λπ. Ο χρήστης της εφαρμογής θα σκανάρει μία άδεια συσκευασία, η εφαρμογή θα την κατατάσσει σε μία από τις 4 κατηγορίες που προαναφέρθηκαν και θα του εμφανίζει προτάσεις για την επαναχρησιμοποίηση της συσκευασίας αυτής.
 
ΦΑΣΗ 2η: ΚΑΤΑΣΚΕΥΗ ΕΠΙΤΡΑΠΕΖΙΟΥ ΠΑΙΧΝΙΔΙΟΥ
2.1) Δημιουργία μακέτας
Οι μαθητές κάθε σχολείου θα δημιουργήσουν μία μακέτα με 4 διαφορετικές διαδρομές: μία για τον κάδο με τα χαρτιά, μία για αυτόν με τα μεταλλικά κουτάκια, μία για αυτόν με τις γυάλινες συσκευασίες και μία γι’ αυτόν με τα πλαστικά. Στο τέλος κάθε μίας από αυτές θα τοποθετηθεί ένας κάδος, διαφορετικού χρώματος (π.χ. πράσινο για τα γυαλιά, γαλάζιο για τα χαρτιά, κίτρινο για τα πλαστικά και κόκκινο για τα αλουμινένια). Στην πρόσοψη κάθε κάδου, τοποθετείται ένας κωδικός QR που «οδηγεί» το χρήστη στην εφαρμογή που δημιούργησαν οι μαθητές στη φάση Α.
 
2.2) Εκπαίδευση ΑΙ κάμερας
Κατά την υλοποίηση της δραστηριότητας αυτής, οι μαθητές θα εκπαιδεύσουν την ΑΙ κάμερα, ώστε να μπορεί να αναγνωρίζει τις άδειες συσκευασίες και να τις κατατάσσει σε χαρτί, γυαλί, αλουμίνιο ή πλαστικό. Η εκπαίδευση της κάμερας είναι ιδιαίτερα απλή, ακόμη και για μαθητές προσχολικής ηλικίας, καθώς γίνεται με το πάτημα ενός μόνο κουμπιού.
 
2.3) Δημιουργία κώδικα κίνησης
Σε αυτή την τελευταία δραστηριότητα του εκπαιδευτικού σεναρίου, οι μαθητές, με τη βοήθεια της εκπαιδευτικού, θα δημιουργήσουν τον κώδικα κίνησης του ρομπότ Maqueen. Το ρομπότ θα βρίσκεται αρχικά στην αφετηρία. Ο χρήστης θα τοποθετεί μπροστά στην κάμερα την άδεια συσκευασία, ώστε αυτή να τη “διαβάζει” και να την κατηγοριοποιεί. Στη συνέχεια, ο χρήστης θα βάζει τη συσκευασία στους μηχανικούς βραχίονες του Maqueen κι αυτό θα την κατευθύνει και θα την αποθέτει στον κάδο που προορίζεται για το αντίστοιχο υλικό. Ο χρήστης όμως θα βλέπει ένα μήνυμα μπροστά στον κάδο που θα τον καλεί να ξανασκεφτεί αν θέλει να πετάξει τη συσκευασία ή να την ξαναχρησιμοποιήσει. Σκανάροντας τον κωδικό QR, θα μπορεί να δει ιδέες αξιοποίησης της άδειας συσκευασίας και μετατροπής της σε χρηστικό ή/και διακοσμητικό αντικείμενο.

2.4) Δοκιμή και βελτίωση
Οι μαθητές καλούνται να δοκιμάσουν την κίνηση του ρομπότ πάνω στο διάδρομο κίνησης. “Σκανάροντας” άδειες συσκευασίες, ελέγχουν εάν αυτές κατηγοριοποιούνται σωστά και εάν το ρομπότ κατευθύνεται στον κατάλληλο κάδο ανακύκλωσης. Στη συνέχεια, ελέγχουν τον QR κώδικα και τον τρόπο λειτουργίας της εφαρμογής για φορητές συσκευές που δημιούργησαν. Εάν χρειαστούν βελτιώσεις ή παρεμβάσεις, ολοκληρώνονται στο στάδιο αυτό. Την επιτυχημένη ολοκλήρωση του έργου, ακολουθεί η διάχυση των αποτελεσμάτων με κάθε πρόσφορο έντυπο ή ψηφιακό μέσο.

