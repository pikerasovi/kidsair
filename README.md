# KID's A.I.R. (Artificial Intelligence Recycling)
Συνεργατικό αποθετήριο για το έργο "KID's A.I.R. (Artificial Intelligence Recycling)"

ΣΥΝΕΡΓΑΤΙΚΟ ΣΧΕΔΙΟ
ΤΙΤΛΟΣ ΕΡΓΟΥ:           KID's A.I.R. (Artificial Intelligence Recycling)

ΌΝΟΜΑ ΟΜΑΔΑΣ:           RePlay@School

ΣΥΜΜΕΤΕΧΟΥΝ:            3ο Νηπιαγωγείο Αργυρούπολης - 29ο Νηπιαγωγείο Σερρών - Νηπιαγωγείο Κεντριού - Νηπιαγωγείο Όσσας
 
ΘΕΜΑ:                   Κυκλική Οικονομία (Ανακύκλωση ή Επαναχρησιμοποίηση άδειων συσκευασιών)
 
ΣΤΟΧΟΙ:
Να ευαισθητοποιηθούν οι μαθητές για την ανακύκλωση και την επαναχρησιμοποίηση των άδειων συσκευασιών
Να εξοικειωθούν με έννοιες και διαδικασίες της τεχνητής νοημοσύνης και της μηχανικής μάθησης
Να πειραματιστούν με εργαλεία προγραμματισμού
Να κατανοήσουν ότι, πέρα από τη χρήση έτοιμων ψηφιακών εργαλείων, μπορούν και οι ίδιοι να δημιουργήσουν ψηφιακές λύσεις, αναπτύσσοντας παράλληλα δεξιότητες του 21ου αιώνα (4cs: δημιουργικότητα, επικοινωνία, συνεργασία, κριτική σκέψη)
 
ΥΛΙΚΑ:
1 μακετόχαρτο πάχους 5 mm (ή ένα λευκό τραπέζι)
1 ρολό μαύρη ταινία συσκευασίας
Ανακυκλώσιμα υλικά
1 πλακέτα micro: bit
1 ρομποτική πλαρφόρμα maqueen Plus
1 Maqueen Mechanic δομικά μεταλλικά υλικά μετατροπής οχήματος Maqueen
1 ΑΙ κάμερα HUSKYLENS Pro
 
Α. ΣΥΝΤΟΜΗ ΠΕΡΙΓΡΑΦΗ                 
Στο πλαίσιο του προγράμματος με τίτλο «KID's A.I.R. (Artificial Intelligence Recycling)», επιχειρείται ο συγκερασμός της μηχανικής μάθησης με λογισμικά ανοιχτού κώδικα και διατάξεις ρομποτικής. Πιο συγκεκριμένα, για τις ανάγκες του έργου, δημιουργήθηκαν τρία έργα βασισμένα σε μοντέλα μηχανικής μάθησης, τα οποία εκπαίδευσαν οι ίδιοι οι μαθητές:
1. Μία εφαρμογή στο Scratch (με μοντέλο μηχανικής μάθησης που δημιουργήθηκε με το Google's Teachable Machine), μέσω της οποίας ο χρήστης δείχνει στην κάμερα μία άδεια συσκευασία και η εφαρμογή του υποδεικνύει τον κατάλληλο κάδο ανακύκλωσης για να την απορρίψει (κίτρινος για τα χαρτιά, μπλε για τα πλαστικά, κόκκινος για τα αλουμίνια και πράσινος για τα γυαλιά). Τα αρχεία της εφαρμογής βρίσκονται στο φάκελο scratch
2. Μία εφαρμογή για κινητά και φορητές συσκευές, που δημιουργήθηκε με το MIT App Inventor (με ενσωματωμένο μοντέλο μηχανικής μάθησης που δημιουργήθηκε με το πρόσθετο Personal Image Classifier), στην οποία ο χρήστης σκανάρει μία άδεια συσκευασία, το μοντέλο ανιχνεύει το υλικό κατασκευής της (χαρτί, πλαστικό, γυαλί και αλουμίνιο) και του προτείνει ιδέες για την επαναχρησιμοποίησή της, μέσω tutorial DIY βίντεο. Τα αρχεία της εφαρμογής βρίσκονται στο φάκελο App Inventor
3. Ένα έξυπνο ρομπότ Maqueen Plus (με ενσωματωμένη AI κάμερα Huskylens Pro), το οποίο αναγνωρίζει το υλικό κατασκευής άδειων συσκευασιών (χαρτί, πλαστικό και αλουμίνιο) και τις μεταφέρει προς απόρριψη στον κατάλληλο κάδο ανακύκλωσης. Τα αρχεία ρύθμισης της κάμερας και ο κώδικας του ρομπότ βρίσκονται στο φάκελο AI Huskylens Pro

Τα διαφορετικά project δεν είναι αποκομμένα μεταξύ τους, καθώς όταν το ρομπότ Maqueen Plus μεταφέρει στον κατάλληλο κάδο την άδεια συσκευασία, ο χρήστης σκανάρει έναν QR code που είναι επικολλημένος στον κάδο και "μεταφέρεται" στην εφαρμογή App Inventor, όπου έχει τη δυνατότητα να δει πρώτα πώς μπορεί να επαναχρησιμοποιήσει τη συσκευασία αυτή και μετά να αποφασίσει αν τελικά θα την πετάξει στον κάδο.

Β. ΑΝΑΛΥΣΗ ΔΙΔΑΚΤΙΚΟΥ ΣΕΝΑΡΙΟΥ
Ο Robo4 έχει μία μοναδική αποστολή! Να μεταδώσει σε όλο τον κόσμο του μήνυμά του: Δεν Πετώ - Ανακυκλώνω - Ξαναχρησιμοποιώ! Στο έργο του αυτό, μας ζητάει να είμαστε οι πολύτιμοι βοηθοί του! Μέσα από τα βίντεό του, μας εξηγεί την κάθε μας αποστολή και μας δίνει οδηγίες για την υλοποίησή της!

ΑΠΟΣΤΟΛΗ 1Η:
Για να γίνουμε κι εμείς πολύτιμοι βοηθοί του Robo4 στην ανακύκλωση, δημιουργήσαμε τους δικούς μας κάδους: κίτρινο για τα χαρτιά, μπλε για τα πλαστικά, κόκκινο για τα αλουμίνια και πράσινο για τα γυαλιά. Φέραμε από το σπίτι μας άδειες συσκευασίες και σύντομα μάθαμε σε ποιο κάδο πρέπει να απορρίψουμε την καθεμία από αυτές!
Πριν όμως τις πετάξουμε, τις καταχωρίσαμε σε ένα padlet, ώστε να τις στείλουμε και στους φίλους μας και να μάθουν κι αυτοί να ξεχωρίζουν τα υλικά των άδειων συσκευασιών:
https://padlet.com/pikerasovi1/h1uyf8cme9sjt2nn

ΑΠΟΣΤΟΛΗ 2Η:
Τι είναι όμως "ΡΟΜΠΟΤ"; Τι μπορεί να κάνει; Από τι μπορεί να κατασκευαστεί; Σε ένα φύλλο εργασίας καταγράψαμε τις απόψεις μας! Στη δεύτερη αποστολή μας, ο Robo4 μας ζήτησε να κατασκευάσει κάθε σχολείο τη δική του μασκότ και να τη θέσουμε σε ψηφοφορία. Η μασκότ με τις περισσότερες ψήφους θα ήταν και αυτή που θα γινόταν το "σήμα" μας στην εφαρμογή για κινητά και φορητές συσκευές που θα δημιουργούσαμε!

ΑΠΟΣΤΟΛΗ 3Η:
Τι είναι όμως τεχνητή νοημοσύνη; Πώς λειτουργεί και πώς μπορούμε να την αξιοποιήσουμε; Ο Robo4 μας έδειξε ένα βίντεο και στη συνέχεια μας ανέθεσε την 3η αποστολή!
Έτσι κι εμείς, επισκεφτήκαμε τη διεύθυνση https://mitmedialab.github.io/prg-extension-boilerplate/create/ και με τη βοήθεια του πρόσθετου Teachable Machine, εκπαιδεύσαμε ένα μοντέλο μηχανικής μάθησης να αναγνωρίζει το χαρτί, το αλουμίνιο, το πλαστικό και το γυαλί. Στη συνέχεια, ενσωματώσαμε το μοντέλο σε μία εφαρμογή που δημιουργήσαμε με το Scratch. O χρήστης της εφαρμογής, "δείχνει" στην κάμερα την άδεια του συσκευασία και το πρόγραμμα του υποδεικνύει το χρώμα του κάδου στον οποίο θα πρέπει να την πετάξει! Βρείτε τα σχετικά αρχεία στο φάκελο scratch

ΑΠΟΣΤΟΛΗ 4Η:
Το ξέρετε όμως ότι μπορούμε, αντί να πετάξουμε μία άδεια συσκευασία, να τη μετατρέψουμε σε ένα άλλο χρηστικό ή/και διακοσμητικό αντικείμενο; Η νέα αποστολή του Robo4 μας έδωσε υπέροχες ιδέες! 
Αρχικά, καταγράψαμε σε ένα φύλλο εργασίας τις δικές μας, πρωτότυπες ιδέες για το πώς θα μπορούσαμε να ξαναδώσουμε ζωή σε μία άδεια συσκευασία! Στη συνέχεια, κάθε σχολείο ανέλαβε κι από ένα υλικό, δημιουργώντας 4 βίντεο με κατασκευές από άδειες συσκευασίες που φτιάχνονται από το υλικό αυτό.
Τι θα τα κάνουμε όμως τα βίντεο που φτιάξαμε; Χρησιμοποιώντας το πρόσθετο Personal Image Classifier, εκπαιδεύσαμε ένα μοντέλο, ώστε να αναγνωρίζει 4 αντικείμενα από κάθε υλικό. Στη συνέχεια, ενσωματώσαμε το μοντέλο αυτό σε μία εφαρμογή που δημιουργήσαμε με το App Inventor! Ο χρήστης της εφαρμογής, "φωτογραφίζει" την άδεια συσκευασία και βλέπει βίντεο με ιδέες για να την επαναχρησιμοποιήσει, μετατρέποντάς τη σε ένα χρηστικό ή/και διακοσμητικό αντικείμενο!
Μπορείτε να δείτε την εφαρμογή και τις εικόνες που αναγνωρίζει το μοντέλο, στο φάκελο App Inventor

ΑΠΟΣΤΟΛΗ 5Η:
Στην 5η αποστολή, ο φίλος μας ο Robo4 μας γνώρισε τη φίλη του τη μελισσούλα! Μας ζήτησε να της μάθουμε να μεταφέρει την κάθε συσκευασία στον κατάλληλο κάδο. Κι έτσι εμείς, σκεφτήκαμε να της φτιάξουμε ένα χάρτη για να μη χάνεται!

ΑΠΟΣΤΟΛΗ 6Η:
Τα σκουπίδια κάποιου, μπορεί να γίνουν ο θησαυρός κάποιου άλλου! Αυτό μας έμαθε ο Robo4 και μας κάλεσε να δημιουργήσουμε έργα τέχνης, χρησιμοποιώντας υλικά από τους κάδους ανακύκλωσης! Έτσι, τα συλλέξαμε όλα μαζί και δημιουργήσαμε τη δική μας, μοναδική γκαλερί!
Δείτε τη γκαλερί εδώ:

https://www.emaze.com/@ALRCFRRWZ/recycling-art---kids-air?autoplay&fbclid=IwAR0xPg_BJXFZGCXv4DrO9IKyX88IbdEgkkgqeTnoXJOVYjN0TzY1LSd7aKI

ΑΠΟΣΤΟΛΗ 7Η:
Μετά από όλες αυτές τις αποστολές, γίναμε ειδικοί στην Τεχνητή Νοημοσύνη και τη Μηχανική Μάθηση! Γι' αυτό ο Robo4 μας κράτησε την πιο δύσκολη αποστολή για το τέλος!
Μας ζήτησε να εκπαιδεύσουμε μία κάμερα με τεχνητή νοημοσύνη, ώστε να αναγνωρίζει το αλουμίνιο, το χαρτί και το πλαστικό. Στη συνέχεια, μας πρότεινε να προγραμματίσουμε το ρομπότ Maqueen, ώστε να αναγνωρίζει τα υλικά αυτά, να τα παίρνει με τις δαγκάνες του και να τα μεταφέρει στον κατάλληλο κάδο ανακύκλωσης. Πριν όμως ο χρήστης αποφασίσει να πετάξει την άδεια του συσκευασία, πρέπει να σκανάρει έναν κωδικό που θα βρει κολλημένο στον κάδο ανακύκλωσης και να δει προτάσεις επαναχρησιμοποίησης της άδειας συσκευασίας. Έπειτα, μπορεί να επιλέξει εάν τελικά θα την πετάξει ή εάν θα τη μετατρέψει σε κάποιο άλλο χρήσιμο αντικείμενο!
Βρείτε όλο το υλικό στο φάκελο AI Huskylens Pro

ΑΠΟΣΤΟΛΗ 8Η:
Καταγράψαμε σε φύλλο εργασίας πιθανές επεκτάσεις της μηχανικής μάθησης και σε άλλους τομείς της ζωής μας

ΑΠΟΣΤΟΛΗ 9Η:
Δημιουργήσαμε αφίσες με τις αγαπημένες μας αποστολές ως αποτίμηση του προγράμματος και επιλέξαμε να συγκεντρώνουμε καπάκια για κοινωφελείς σκοπούς! 

Μπορείτε να δείτε τις σελίδες του συνεργατικού προγράμματος εδώ:
3ο Νηπιαγωγείο Αργυρούπολης:
https://openedtech.ellak.gr/robotics2022/kids-a-i-r-artificial-intelligence-recycling-3o-nip-gio-argiroupolis/

Νηπιαγωγείο Κεντριού:
https://openedtech.ellak.gr/robotics2022/kids-a-i-r-artificial-intelligence-recycling-nipiagogio-kentriou/

Νηπιαγωγείο Όσσας:
https://openedtech.ellak.gr/robotics2022/kids-a-i-r-artificial-intelligence-recycling-nipiagogio-ossas/

29ο Νηπιαγωγείο Σερρών:
https://openedtech.ellak.gr/robotics2022/kids-a-i-r-artificial-intelligence-recycling-29o-nip-gio-serron/
